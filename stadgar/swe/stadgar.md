<!-- markdownlint-disable-next-line -->
![](./img/logo-in-1500px.png)

# Sektionen för Informations- och Nanotekniks Stadgar

Antagna vid Sektionsmötet 2008-12-11  
Senast ändrade vid Sektionsmötet 2024-01-23

\pagebreak

| Innehållsförteckning
|:---|---:|:---|---:|
| §1 Allmänt | | §2 Styrdokument |
| §1.1 Namn | | §2.1 Styrdokument |
| §1.2 Färg | | §2.2 Stadgar |
| §1.3 Ändamål | | §2.3 PM |
| §1.4 Sammansättning | | §2.4 Tolkning av styrdokument |
| §1.5 Verksamhetsår |  | --- |
| §1.6 Firmateckning |
| §1.7 Struktur |
| §1.8 Tillkännagivande av beslut |
| §1.9 Beslutsnivåer |
| §1.10 Sektionens födelsedag |
| --- |
| §3 Ekonomi | | §4 Den enskilde medlemmen |
| §3.1 Form | | §4.1 Medlemskap |
| §3.2 Nämnders ekonomi | | §4.2 Ordinarie medlem |
| §3.3 Skyldigheter | | §4.3 Stödmedlem |
| §3.4 Budget | | §4.4 Hedersmedlem |
| §3.5 Upplösande | | --- |
| --- |
| §5 Sektionsmöte, SM | | §6 Förtroendevalda |
| §5.1 Myndighet | | §6.1 Mandatperiod |
| §5.2 Sammansättning | | §6.2 Tillsättning och avsättning |
| §5.3 Sammanträden | | §6.3 Överlämning |
| §5.4 Kallelse | | --- |
| §5.5 Beslutsmässighet |
| §5.6 Bordläggning |
| §5.7 Beslut |
| §5.8 Motion, interpellation och proposition |
| §5.9 Mötesformalia |
| --- |
| §7 Sektionsstyrelsen, Styrelsen | | §8 Sektionens nämnder |
| §7.1 Bemyndigande | | §8.1 Upprättande |
| §7.2 Sammansättning | | §8.2 Nämndposter |
| §7.3 Sektionspresidiet | | §8.3 Bemyndigande |
| §7.4 Styrelsens ansvar | | §8.4 Protokoll |
| §7.5 Sammanträden, styrelsemöte |  | §8.5 Medlemskap |
| §7.6 Kallelse | | --- |
| §7.7 Beslutsmässighet |
| §7.8 Solidariskt beslutsfattande |
| §7.9 Protokoll |
| §7.10 Beslut |
| --- |

| Innehållsförteckning
|:---|---:|:---|---:|
| §9 Sektionens klubbar | | §10 Sektionens föreningar |
| §9.1 Upprättande | | §10.1 Föreningsgodkännande |
| §9.2 Bemyndigande | | §10.2 Bemyndigande |
| §9.3 Ekonomi | | §10.3 Medlemskap |
| --- | | §10.4 Ekonomi |
| §11 Revision och ansvarsfrihet | | --- |
| §11.1 Uppgift | |  §12 Valberedning |
| §11.2 Sektionsrevisor | | §12.1 Sammansättning |
| §11.3 Jäv hos sektionsrevisor | | §12.2 Ansvar och uppgifter |
| §11.4 Åligganden | | §12.3 Valprocedur |
| §11.5 Rättigheter | | --- |
| §11.6 Revisionsberättelsen |
| §11.7 Ansvarsfrihet |
| --- |
| §13 Slutord |

\pagebreak

## §1 Allmänt

### §1.1 Namn

§1.1.1 Sektionens namn är Sektionen för Informations- och Nanoteknik.

### §1.2 Färg

§1.2.1 Sektionens sektionsfärg är kiselblå,  
RGB HEX-kod `#44687d`,  
NCS: `S 6020-R90B`,  
CMYK: `78, 51, 37, 13`,  
PMS: `5405C`,  
Lab: `42, -9, -16`.

### §1.3 Ändamål

§1.3.1 Sektionen har till ändamål att främja studier, studentliv och relaterade intressen hos studenter vid Kungliga Tekniska högskolan i Kista.

### §1.4 Sammansättning

§1.4.1 Sektionen består av ordinarie medlemmar, stödmedlemmar och hedersmedlemmar.  
För att betraktas som medlem ska man ha erlagt fastställda avgifter.

### §1.5 Verksamhetsår

§1.5.1 Verksamhetsåret för sektionen löper från och med 1/1 till och med 31/12.

### §1.6 Firmateckning

§1.6.1 Sektionens firma tecknas av sektionens ordförande och kassör.  
Dessa tecknar firman tillsammans.

Sektionsstyrelsen kan även föreslå andra firmatecknare som sektionsmötet kan välja att godkänna.

§1.6.2 Sektionens firmatecknare skall vara 20 år fyllda samt vara utan ekonomiska anmärkningar och inte finnas i något belastningsregister.

### §1.7 Struktur

§1.7.1 Sektionens organ är:

- Sektionsmötet.  
- Sektionsstyrelsen.  
- Sektionens nämnder.  
- Sektionens klubbar.  
- Sektionsrevisorerna.  
- Sektionens valberedning.

### §1.8 Tillkännagivande av beslut

§1.8.1 Kallelser, möteshandlingar och justerade protokoll från samtliga sektionens organ skall hållas tillgängliga för medlemmarna på sektionens officiella webbplats, varvid tagna beslut anses tillkännagivna.

### §1.9 Beslutsnivåer

§1.9.1 Relativ majoritet: flest röster.  
§1.9.2 Kvalificerad majoritet: > 2/3.  
§1.9.3 Enhälligt: alla röster.

### §1.10 Sektionens födelsedag

§1.10.1 Sektionens födelsedag infaller den 4 december 2008.

## §2 Styrdokument

### §2.1 Styrdokument

§2.1.1 Sektionens styrdokument utgörs av sektionens stadgar samt av sektionen
upprättade PM.

§2.1.2 Det åligger den avgående sektionsstyrelsen att, vid skifte, tillsammans med den tillträdande sektionsstyrelsen, gå igenom sektionens styrdokument.

§2.1.3 Gällande styrdokument ska finnas tillgängliga på sektionens officiella webbplats.

§2.1.4 Ändring av sektionens styrande dokument tar effekt omedelbart efter att handlingar innehållande beslut om ändringarna är justerade och anslagna, om inte sektionsmötet beslutar annorlunda.

§2.1.5 Sektionens styrdokument skall finnas i sin helhet på svenska, och översättningar till engelska skall alltid finnas tillgängliga.  
Vid eventuella tolkningstvister skall tolkningsrätt ligga på det svenska dokumentet.

### §2.2 Stadgar

§2.2.1 Sektionens stadgar lyder under THS stadgar.

§2.2.2 För ändring av dessa stadgar krävs bifall på beslut tagna på två på varandra följande sektionsmöten.

§2.2.3 Avvikelse från stadgarna får göras om det enhälligt stöds av ett beslutsmässigt sektionsmöte.  
Avvikelse får ej göras till nackdel för enskild medlem.  

Det skall i protokollet motiveras varför sektionsmötet väljer att avvika från stadgarna.  
Avvikelse får ej ske från §2.2.

§2.2.4 Det åligger sektionsstyrelsen och revisorerna att tillse att en eventuell ändring av sektionens stadgar ej strider mot sektionens stadgar eller THS stadgar.

§2.2.5 Det åligger sektionens sekreterare att tillse att beslutade ändringar förs in i sektionens stadgar.

### §2.3 PM

§2.3.1 PM reglerar sektionsverksamheten där stadgarna ej är tillräckligt utförliga.  
PM är alltid underordnade sektionens stadgar.

§2.3.2 En PM upprättas och avskaffas genom beslut på sektionsmöte med kvalificerad majoritet.  
PM som nämns i sektionens stadgar kan dock inte avskaffas utan stadgeändring.

§2.3.3 En PM ändras helt eller delvis genom beslut av sektionsmöte om inte annat anges i sagda PM.

§2.3.4 Det åligger sektionsordförande att ansvara för upprättande samt ändrande av PM om inte annat anges i sagda PM.

§2.3.5 En PM skall utformas så att den följer de regler som anges i ”PM för PM”.

### §2.4 Tolkning av styrdokument

§2.4.1 Uppstår svårigheter vid tolkning av sektionens styrdokument tolkas dessa i ordning av sektionsstyrelsen, sektionsrevisorerna, sektionsmötet, THS revisorer.  
Om någon är missnöjd med tolkningen har denne rätt att lyfta frågan till högre instans.

§2.4.2 Om svårigheter uppstår gällande tolkning av sektionens styrdokument enligt §2.4.1 åligger det sektionsstyrelsen att, inför nästkommande sektionsmöte, inkomma med förslag till förtydligande av sagda styrdokument som medför att tolkningssvårigheterna undviks i framtiden.

## §3 Ekonomi

### §3.1 Form

§3.1.1 Sektionen är en ideell förening.

### §3.2 Nämnders ekonomi

§3.2.1 Vid eventuella förluster för någon av nämnderna är sektionen skyldig att täcka förlusten.

§3.2.2 Vid verksamhetsårets slut tillfaller överblivna medel sektionen.

§3.2.3 Sektionen kan i nämndens reglerande PM göra undantag från §3.2.2.  
Beslut om upprättande och ändrande av sådana undantag kräver alltid beslut på sektionsmöte med kvalificerad majoritet.

§3.2.4 Nämnder med egen budget är redovisningsskyldiga inför sektionsmötet och inför sektionsstyrelsen.

§3.2.5 Nämnder med egen budget attesteras av nämndens ordförande och nämndens kassör, var och en för sig, om ej annat anges i nämndens styrande PM.  
Dessa ansvarar för nämndens ekonomi.  
Nämnder utan egen ekonomi skall inte ha en firmatecknare.

### §3.3 Skyldigheter

§3.3.1 Alla sektionens organ som bedriver verksamhet i sektionens regi är skyldiga:

- att för varje affärshändelse kunna uppvisa verifikationer som innehåller uppgifter om när affärshändelsen skett, vad den avser, vilket belopp den gäller samt vilken motpart den berör.  
- att föra kassabok.  
- att göra årsbokslut.  
- att upprätta verksamhetsberättelse.

§3.3.2 Samtliga av sektionens årsbokslut, verksamhetsberättelser, eventuella ekonomiska berättelser, kolumndagböcker och verifikationspärmar skall förvaras i enlighet med gällande svenska lagar och förordningar.

### §3.4 Budget

§3.4.1 Det åligger sektionsstyrelsen att, i samråd med kommande styrelse, innan utgång av eget verksamhetsår utarbeta, samt till sektionsmötet framlägga, ett förslag till budget för nästkommande verksamhetsår.  
Förslaget från sektionsstyrelsen läggs fram som en proposition.

§3.4.2 För ändring av redan fastslagen budget krävs kvalificerad majoritet.

### §3.5 Upplösande

§3.5.1 Vid sektionens upplösande skall sektionens tillgångar komma sektionens medlemmar till del på ett sätt som beslutas av sektionsmötet eller, om ett behörigt sektionsmöte ej kan samlas, av avgående sektionsstyrelse.

## §4 Den enskilde medlemmen

### §4.1 Medlemskap

§4.1.1 Sektionens ordinarie samt stödmedlemmars sammansättning regleras enligt THS styrdokument.

§4.1.2 Medlem är skyldig att årligen erlägga av sektionen och THS fastställda avgifter om inte annat anges i stadgan.

### §4.2 Ordinarie medlem

§4.2.1 Ordinarie medlem har rätt:

- att deltaga på sektionsmötet med yttrande- och rösträtt.  
- att få viss fråga behandlad av sektionsmötet.  
- att reservera sig mot sektionsmötets beslut.  
- att ta del av sektionens protokoll och övriga handlingar.  
- att rösta i val till Kårfullmäktige.  
- att kandidera till samtliga förtroendeuppdrag inom sektionen och THS, inspektor undantaget.  
- att närvara på styrelsemöte.  
- att ta del av den service som sektionen erbjuder.  
- att bära sektionens overall med sektionens färg och sektionens insignia.

§4.2.2 Ordinarie medlem är skyldig:

- att rätta sig efter sektionsmötets och andra sektionsorgans beslut.  
- att erlägga kår- och sektionsavgift.

### §4.3 Stödmedlem

§4.3.1 Som stödmedlem betraktas THS-medlem som valt att stödja sektionen.

§4.3.2 Stödmedlem har samma rättigheter som ordinarie medlem, undantaget valbarhet samt rösträtt till THS kårfullmäktige

§4.3.3 Stödmedlem har samma skyldigheter som ordinarie medlem

### §4.4 Hedersmedlem

§4.4.1 Utmärkelsen hedersmedlem utses av sektionsmötet med kvalificerad majoritet.
Beslut fattas efter nominering på sektionsmöte och beslut kan fattas utan föregående motion.

§4.4.2 Faller fråga om hedersmedlem, införs varken förslag eller beslut i protokollet.

§4.4.3 Till hedersmedlem skall utses sådan person eller personer som anses främjat sektionen och dess medlemmar under längre tid.

§4.4.4 Hedersmedlem har rätt:

- att deltaga på sektionsmötet med yttranderätt.  
- att närvara på styrelsemöte.  
- att att erhålla en inbjudan till större evenemang anordnade av sektionen.

§4.4.5 Hedersmedlem som misskött sig eller åsamkat sektionen skada kan efter beslut av sektionsmötet med kvalificerad majoritet uteslutas.

## §5 Sektionsmöte, SM

### §5.1 Myndighet

§5.1.1 Sektionsmötet är sektionens högsta beslutande organ.

### §5.2 Sammansättning

§5.2.1 Ordinarie sektionsmedlem äger rätt att med en röst närvara, yttra, yrka samt rösta på sektionsmöte.  
Rösträtten får ej nyttjas i fråga som rör val av egen person eller egen ansvarsfrihet.

§5.2.2 Övriga äger rätt att närvara vid sektionsmöte.  
Om röstberättigad medlem så begär skall mötet hållas bakom lyckta dörrar varvid endast röstberättigad eller adjungerad person har rätt att närvara.

§5.2.3 Sektionsmötet har rätt att adjungera personer till hela eller delar av sektionsmötet.  
Adjungerade personer har, utöver närvarorätt, yttranderätt i de frågor personen adjungerats till.

### §5.3 Sammanträden

§5.3.1 Sektionsmöte skall hållas minst en gång per termin.

§5.3.2 Sektionsmöte får ej hållas under tentamensperiod eller ferie.

§5.3.3 Det finns två sorters sektionsmöten: ordinarie samt extrainsatt.  
Ordinarie möte måste hållas varje termin.  
Dessa kan kompletteras med extrainsatta vid behov.

Som ordinarie möte räknas:

- Valmötet, där kommande års förtroendevalda väljs eller godkänns i enlighet med sektionens styrdokument.  
  Ska hållas minst en månad innan utgång av verksamhetsår.  
- Budgetmötet, där kommande års budget fastställs.  
  Bör hållas efter valmötet men ska under alla omständigheter hållas innan utgång av innevarande verksamhetsår.  
  Ska även behandla kommande års verksamhetsplan.  
- Dechargemötet, där fråga om ansvarsfrihet för föregående års sektionsstyrelse lyfts.  
  Ska hållas senast 6 månader efter avslutat verksamhetsår, i enlighet med THS reglemente.

Övriga möten räknas som extra insatta.

### §5.4 Kallelse

§5.4.1 Sektionsstyrelsen är skyldig att kalla till sektionsmöte.

§5.4.2 Ordförande ansvarar för att kallelse och preliminär föredragningslista till sektionsmöte anslås senast tio arbetsdagar innan mötet, samt tillsänds kårstyrelsen och sakrevisorerna senast åtta dagar före mötet.

§5.4.3 Om minst 20 medlemmar, sektionsrevisor, kårstyrelsen eller verksamhetsrevisor så begär skall extra sektionsmöte hållas inom 20 arbetsdagar, såvida detta ej strider mot §5.3, för att behandla fråga vari begäran så anges.

### §5.5 Beslutsmässighet

§5.5.1 Sektionsmötet är beslutsmässigt, om kallat i enlighet med §5.4, mellan klockan 09:00 till 24:00 med minst femton (15) röstberättigade sektionsmedlemmar närvarande.

### §5.6 Bordläggning

§5.6.1 Fråga om bordläggning lyfts på begäran av röstberättigad medlem.  
Bordlagd fråga skall tas upp i föredragningslistan till nästkommande sektionsmöte.

### §5.7 Beslut

§5.7.1 Beslut kan endast fattas i fråga som föreskrivs av sektionens styrdokument eller berörs av proposition, motion eller följdmotion samt upptagits på den av sektionsmötet slutgiltigt beslutade föredragningslistan.

§5.7.2 Beslut fattas med parlamentarisk voteringsmetod genom omröstning med relativ majoritet om inte annat anges i sektionens styrdokument.

§5.7.3 Omröstning och val sker, om inte annat anges i sektionens styrdokument, genom acklamation, eller om så begärs av röstberättigad medlem, genom votering.

§5.7.4 Votering sker, om inte annat anges i sektionens styrdokument, öppet, eller om så begärs av röstberättigad medlem, genom slutna sedlar.  
Rösträkning sker, när så begärs, av två utav sektionsmötet valda, oberoende av varandra, rösträknare som rapporterar röstresultatet till mötesordförande.  
Vid divergerande röstrapport genomförs omräkning.

§5.7.5 Vid lika röstetal har mötesordförande utslagsröst förutom i personval då lotten avgör.

### §5.8 Motion, interpellation och proposition

§5.8.1 Motionsrätt har samtliga medlemmar, samt THS styrelse, och revisorer.

§5.8.2 Motion eller interpellation till sektionsmötet skall skriftligen vara sektionsstyrelsen tillhanda senast åtta (8) dagar före sektionsmöte.  
Sektionsstyrelsen skall skriftligen besvara samtliga motioner och interpellationer.

§5.8.3 Förslag från sektionsstyrelsen benämns proposition.  
Sektionsstyrelsen ansvarar för att motioner, interpellationer, svar på dessa samt propositioner anslås tillsammans med en reviderad föredragningslista senast fyra (4) dagar före sektionsmöte.

§5.8.4 På motion eller proposition kan följdmotion väckas.  
Följdmotion får enbart beröra fråga som behandlas i den ursprungliga motionen/propositionen.  
Följdmotion får behandla stadgeändring endast om den ursprungliga motionen/propositionen gör det och då endast de avsnitt i stadgarna som den ursprungliga motionen/propositionen behandlar.

§5.8.5 Yrkande om ändrande av motion räknas som följdmotion.

§5.8.6 Motion, interpellation och proposition inlämnat enligt §5.8.2 samt anslaget enligt §5.8.3 skall tas upp på föredragningslistan till sektionsmötet.

### §5.9 Mötesformalia

§5.9.1 Vid sektionsmöte skall beslutsprotokoll föras, vari skall ingå både fastställda och icke återtagna yrkanden, samt angivna protokollanteckningar och reservationer.  
Närvarolista skall förtecknas.  
Anslagna protokoll får inte innehålla personnummer, samordningsnummer eller kontonummer.  
Övriga kontaktuppgifter som inte är direkt tillhörande sektionen skall endast antecknas i protokoll då det godkänts av den berörde.

§5.9.2 Reservation och protokollanteckningar framställs skriftligen.  
Reservation mot beslut taget på sektionsmötet skall lämnas till mötesordföranden senast 24 timmar efter mötets avslutande.  
Mötesordförande har rätt att begära att samtliga eller enskilda yrkanden och följdmotioner framställs skriftligen.

§5.9.3 Protokoll justeras av mötesordförande samt två av sektionsmötet utsedda justeringspersoner inom tio arbetsdagar efter sektionsmötet, var efter de snarast anslås.  
Sektionens sekreterare ansvarar för att protokoll justeras och anslås inom 14 dagar, samt att vid begäran tillsända en kopia till THS styrelse.

§5.9.4 Mötesordförande och mötessekreterare väljs av sektionsmötet.

## §6 Förtroendevalda

### §6.1 Mandatperiod

§6.1.1 Mandatperioden för sektionens förtroendevalda är verksamhetsåret om inget annat anges i sektionens styrdokument.

§6.1.2 Förtroendevald sitter till mandatperiodens slut eller tills entledigande enligt §6.2.3 eller §6.2.4.

### §6.2 Tillsättning och avsättning

§6.2.1 Ordinarie val eller godkännande av sektionens förtroendevalda inför nästkommande verksamhetsår sker under höstterminen, om inte annat anges i sektionens styrdokument, i enlighet med §12.3.

§6.2.2 Fyllnadsval av ledamöter och suppleanter till kårfullmäktige sker enligt THS stadgar.  
Fyllnadsval till övriga förtroendeposter sker på sektionsmöte.

§6.2.3 Förtroendevald, med undantag av ledamöter och suppleanter till kårfullmäktige, som önskar avsäga sig sitt uppdrag hemställer om detta till sektionsstyrelsen vilken entledigar denne.  
Fyllnadsval skall därefter hållas på nästkommande sektionsmöte.

§6.2.4 Förtroendevald, med undantag av ledamöter och suppleanter till kårfullmäktige, kan entledigas av sektionsmöte som tagit ställning till motion eller proposition innehållande hemställan om entledigande och motivering.  
Sådant beslut fattas med kvalificerad majoritet.

§6.2.5 Om behov så föreligger kan sektionsstyrelsen tillförordna person till förtroendeuppdrag, med undantag av ledamöter och suppleanter till kårfullmäktige och sektionsstyrelsen, i väntan på att fyllnadsval kan hållas på nästkommande sektionsmöte.

§6.2.6 Innevarande verksamhetsår avslutas ej, och nytt verksamhetsår får ej påbörjas, innan alla presidieposter, samt minst en revisor är tillsatta för det kommande verksamhetsåret.

### §6.3 Överlämning

§6.3.1 Tillträdande förtroendevald skall, en månad innan mandatperioden påbörjas, arbeta tillsammans med sin företrädare.

§6.3.2 Avgående och tillträdande förtroendevald är gemensamt ansvariga för överlämningen.

## §7 Sektionsstyrelsen, Styrelsen

### §7.1 Bemyndigande

§7.1.1 Sektionsstyrelsen är sektionens verkställande organ.  
Sektionsstyrelsen är inför sektionsmötet ansvarig för sektionens verksamhet och företräder sektionen.

§7.1.2 Sektionsstyrelsens verksamhet regleras komplementärt i PM för sektionens styrelse.

### §7.2 Sammansättning

§7.2.1 Sektionsstyrelsen utgörs av sektionspresidiet samt två till sex ledamöter.  
Dessa regleras närmare i PM för sektionens styrelse.

§7.2.2 Sektionsstyrelsens ledamöter skall vara utan ekonomiska anmärkningar och inte finnas i något belastningsregister.

### §7.3 Sektionspresidiet

§7.3.1 Sektionspresidiet utgörs av sektionens ordförande, vice ordförande, sektionens sekreterare samt sektionens kassör.

§7.3.2 I sektionsordförandes frånvaro utövar vice sektionsordförande dennes befogenheter, och fullgör dennes plikter.

§7.3.3 Sektionsordförande har i brådskande fall rätt att utöva sektionsstyrelsens mandat.  
Beslut tagna på detta sätt skall tas upp till nästkommande styrelsemöte.  
Rör beslutet ekonomiska utgifter får beslut endast fattas om beloppet understiger 1/10 prisbasbelopp.

### §7.4 Sektionsstyrelsens ansvar

§7.4.1 Sektionsstyrelsen ansvarar för:

- att bereda ärenden som ska behandlas av sektionsmötet.  
- att svara på de motioner som inkommit.  
- att upprätta föredragningslista till sektionsmötet.  
- att verkställa av sektionsmötet fattade beslut.  
- att inför sektionsmötet bära ansvaret för sektionens och sektionsnämndernas ekonomi.  
- att upprätta verksamhetsberättelse.  
- att vid behov kalla till extra sektionsmöte.  
- att ta fram förslag till verksamhetsplan och budget.

### §7.5 Sammanträden, styrelsemöte

§7.5.1 Sektionsstyrelsen skall sammanträda minst en gång per kvartal.

§7.5.2 Närvarande-, yttrande-, röst- och förslagsrätt vid styrelsemöte tillkommer sektionsstyrelsens ordinarie ledamöter samt suppleant då dess ordinarie ledamot icke närvarar.

§7.5.3 Närvarande-, yttrande- och förslagsrätt vid styrelsemöte tillkommer suppleant till ordinarie ledamot, kårfullmäktigeledamot, kårfullmäktigesuppleanter, de nämndordförande som ej sitter i sektionsstyrelsen, samt revisorerna.

§7.5.4 Närvarande-, yttrande- och förslagsrätt styrelsemöte tillkommer de ytterligare personer som sektionsstyrelsen adjungerar för viss fråga eller helt sammanträde.

§7.5.5 Närvarorätt vid styrelsemöte tillkommer sektionsmedlem.

§7.5.6 Styrelsemöte har rätt att med kvalificerad majoritet besluta att mötet skall hållas bakom lyckta dörrar varvid endast revisorerna, röstberättigad eller adjungerad person har rätt att närvara.

### §7.6 Kallelse

§7.6.1 Sektionspresidiets medlemmar är skyldiga att kalla till styrelsemöte.

§7.6.2 Till sektionsstyrelsens ordinarie sammanträden ska kallelse till möte ske senast fyra (4) dagar innan mötet.  
Dagordning med tillhörande handlingar ska delges senast två (2) dagar innan ordinarie möte.

§7.6.3 Sektionens ordförande äger rätt att vid brådskande ärenden frångå §7.6.2.  
Att så har skett skall antecknas med motivation i styrelseprotokollet.

### §7.7 Beslutsmässighet

§7.7.1 Sektionsstyrelsen är beslutsmässig då minst hälften (50%) av ledamöterna är närvarande varav minst en av dessa är medlem av sektionspresidiet.

§7.7.2 Som närvarande räknas ledamot som är fysiskt närvarande, eller som i realtid kan höra och göra sig hörd genom en elektronisk eller digital länk på sådant sätt att ledamotens identitet kan säkerställas.

### §7.8 Solidariskt beslutsfattande

§7.8.1 Styrelseledamot är solidariskt ansvarig för beslut fattade vid styrelsemöte, såvida denne ej reserverat sig eller antecknat sig frånvarande.

### §7.9 Protokoll

§7.9.1 Vid styrelsemöte skall beslutsprotokoll föras.

§7.9.2 I protokoll skall ingå framställda och icke återtagna yrkanden samt angivna protokollsanteckningar och reservationer.  
Närvarolista skall förtecknas.

§7.9.3 Protokollet justeras av mötesordförande och mötessekreterare.

§7.9.4 Mötesprotokoll bör anslås i justerat skick senast fem (5) dagar efter sammanträde, samt senast fem (5) dagar innan kommande möte.  
Mötessekreteraren ansvarar för att protokollet justeras och anslås.

### §7.10 Beslut

§7.10.1 Omröstning sker öppet.  
Omröstning i fråga skall dock ske sluten om ledamot så begär.  
Vid lika röstetal har sektionsordförande utslagsröst.

§7.10.2 Utifall att sektionsstyrelsen ej är fulltalig gäller absolut majoritet för styrelsebeslut.

## §8 Sektionens nämnder

### §8.1 Upprättande

§8.1.1 För viss verksamhet kan sektionsmötet besluta om upprättande av sektionsnämnd.  
Dess namn, ändamål och sammansättning regleras av PM som upprättas vid upprättande av nämnden.

§8.1.2 Beslut om upprättande samt nedläggande av nämnd sker med kvalificerad majoritet genom beslut på sektionsmötet.

### §8.2 Nämndposter

§8.2.1 Varje nämnd skall ha en ordförande som väljs eller godkänns av sektionsmötet.

§8.2.2 Nämnder med egen budget skall ha en ekonomiskt ansvarig person som godkänns alternativt väljs av sektionsmötet.

### §8.3 Bemyndigande

§8.3.1 Sektionens nämnder är direkt underställda sektionsstyrelsen.

§8.3.2 Sektionens nämnder har rätt att fatta beslut samt företräda sektionen inom ramen för nämndens ändamål i enlighet med nämndens styrande PM.

### §8.4 Protokoll

§8.4.1 Sektionens nämnder är skyldiga att föra protokoll på de möten då beslut fattas.  
Protokollen skall finnas tillgängliga i enlighet med §1.8.1.

### §8.5 Medlemskap

§8.5.1 Medlemskap i nämnden måste vara öppet för samtliga medlemmar i sektionen om detta inte förtar eller verkar mot nämndens syfte.  
Sådana skäl måste redovisas till, samt godkännas av sektionsmötet.

## §9 Sektionens klubbar

### §9.1 Upprättande

§9.1.1 För viss verksamhet kan sektionsstyrelsen besluta om att inrätta en klubb.  
Dess namn, ändamål, och sammansättning regleras i ett direktiv som upprättas vid upprättande av klubben.

§9.1.2 Beslut om upprättande samt nedläggande av klubb sker genom beslut av
sektionsstyrelsen.

### §9.2 Bemyndigande

§9.2.1 Sektionens klubbar är direkt underställda sektionsstyrelsen.

§9.2.2 Sektionens klubbar har ej rätt att företräda sektionen.

### §9.3 Ekonomi

§9.3.1 Sektionens klubbar har ingen egen ekonomi.

## §10 Sektionens föreningar

### §10.1 Föreningsgodkännande

§10.1.1 Ansökan om godkännande av förening lämnas skriftligen till sektionsstyrelsen.  
Ansökan skall innehålla:

- föreningens grundtanke  
- ekonomisk omfattning  
- ett förslag till, eller en antagen, PM eller stadgar för föreningen som ej strider mot sektionens stadgar.

§10.1.2 Godkännande av en förening sker genom beslut på sektionsmötet efter förordande av sektionsstyrelsen.

§10.1.3 Vid godkännande av en förening skall en PM upprättas som reglerar föreningens åtaganden och bemyndiganden.

### §10.2 Bemyndigande

§10.2.1 Sektionens föreningar har rätt att fatta beslut samt företräda sektionen inom ramen för föreningens ändamål i enlighet med den PM som reglerar föreningens åtaganden och bemyndiganden.

### §10.3 Medlemskap

§10.3.1 Medlemskap i föreningen måste vara öppet för samtliga medlemmar i sektionen om detta inte förtar eller verkar mot föreningens syfte.  
Sådana skäl måste redovisas till, samt godkännas av sektionsmötet.

### §10.4 Ekonomi

§10.4.1 I det fall föreningen har en egen ekonomi skall denna vara skild från sektionens ekonomi.

§10.4.2 I det fall föreningen har en egen ekonomi måste minst en föreningsmedlem vara ekonomiskt ansvarig.

§10.4.3 En verksamhetsrapport som behandlar det gångna verksamhetsårets aktiviteter skall lämnas till sektionsstyrelsen vid slutet av föreningens verksamhetsår.

## §11 Revision och ansvarsfrihet

### §11.1 Uppgift

§11.1.1 Sektionens revisorer granskar sektionens verksamhet och redovisning av den ekonomiska förvaltningen.

### §11.2 Sektionsrevisor

§11.2.1 Sektionens revisorer utgörs av två (2) personer varav alltid minst en (1) måste vara tillsatt.  
Dessa utses av sektionsmötet.

§11.2.2 För varje sektionsorgan måste minst en sektionsrevisor kunna granska verksamheten utan risk för jäv i enlighet med §11.3.2.

### §11.3 Jäv hos sektionsrevisor

§11.3.1 En sektionsrevisor får inte samtidigt vara ordinarie ledamot eller suppleant i sektionsstyrelsen.

§11.3.2 En sektionsrevisor som samtidigt är medlem i något sektionsorgan får inte deltaga i granskningen av detta organs verksamhet.  
Undantaget är medlemskap i sektionens klubbar.

### §11.4 Åligganden

§11.4.1 Det åligger sektionsrevisorerna:

- att för sektionsmötets räkning kontinuerligt granska sektionsstyrelsens och övriga sektionsorgans förvaltning samt deras verksamhet i förhållande till sektionens och THS stadgar.  
- att efter verksamhetsårets slut granska sektionsstyrelsens och övriga sektionsorgans förvaltning samt deras verksamhetsberättelser.

### §11.5 Rättigheter

§11.5.1 Sektionsrevisorerna äger rätt:

- att efter begäran taga del av samtliga räkenskaper, protokoll och handlingar.  
- att erhålla upplysningar rörande verksamheten.  
- att inkalla samtliga sektionens organ för granskning.  
- att med yttranderätt samt förslagsrätt övervaka samtliga sektionens organ.  
- att ändra i praxis för redovisning.  
- att begära extra sektionsmöte.

### §11.6 Revisionsberättelsen

§11.6.1 Beträffande revisionsberättelser gäller:

- att senast tio (10) dagar före sektionsmötet där revision tas upp, inlämnas revisionsberättelse till sektionsstyrelsen.  
- att revisionsberättelse skall undertecknas av minst två av sektionsrevisorerna.

### §11.7 Ansvarsfrihet

§11.7.1 Frågan om ansvarsfrihet för sektionsstyrelsen, firmatecknare för sektionen, och ekonomiskt ansvariga för sektionens övriga organ prövas av sektionsmötet.

§11.7.2 Vid fråga om ej beviljad ansvarsfrihet bör ansvarsfrihet prövas för individuella styrelsemedlemmar, firmatecknare och ekonomiskt ansvariga för sektionens övriga organ.

## §12 Valberedning

### §12.1 Sammansättning

§12.1.1 Sektionens valberedning utgörs av minst fem (5) ledamöter varav minst en (1) sammankallande valförrättare.

§12.1.2 Valberedningens medlemmar utses av sektionsmötet.

§12.1.3 Valförrättaren är sektionens representant i THS valnämnd.

### §12.2 Ansvar och uppgifter

§12.2.1 Valberedningen skall anslå de poster inom sektionen som skall tillsättas, samla in nomineringar och kandidaturer, samt sammanställa dessa.  
Sammanställningen skall lämnas in till sektionsstyrelsen i god tid så att sektionsstyrelsen kan anslå förslaget med övriga sektionshandlingar.

§12.2.2 Valberedningen skall sammanställa presentationer av samtliga kandidater samt presentera dessa för sektionens medlemmar i god tid innan valet genomförs.

§12.2.3 Valberedningen ansvarar för sektionens urnval och att THS regelverk följs vid urnval.

### §12.3 Valprocedur

§12.3.1 Ledamöter i kårfullmäktige samt suppleanter till kårfullmäktige väljes genom urnval i enlighet med THS reglemente.

§12.3.2 Övriga förtroendevalda inom sektionens väljes eller godkännes av sektionsmötet.  
Huruvida val eller godkännande ska tillämpas för en förtroendepost framgår av sektionens styrdokument.  
Saknas informationen skall val tillämpas.

§12.3.3 Sektionsmötet kan besluta att låta välja andra förtroendevalda än de som omfattas av §12.3.1 genom urnval.

## §13 Slutord

§13.1.1 Den medlem som läst denna paragraf bör snarast skaffa sig en hobby.  
Om även samtliga ovanstående paragrafer lästs i följd är behovet av en hobby synnerligen trängande.
